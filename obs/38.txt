====== 38. ዬሱሲ ካዺየይ ======


{{https://api.unfoldingword.org/obs/jpg/1/en/360px/obs-en-38-01.jpg}}


ኃ ቮሪቱኑ ኣ ቮሪያ ባሲጋ ዙዋ ኣይኹዳይ ቤ ኦይኛ መራ ሳቦ ቤ ኃኹሉኑ ኧና ቱሙይ ጋይማሞይ። ና ኦይኛ ሲዝዚ ዉረው ዮግ ላሚ ቮይ ሴ ኩሲ ባሲጋ ዩሪሳሌሞ።ና ኖኅ ዮገሰ ሉኩራ ገኘ ሎጋ ኮንቻ።


{{https://api.unfoldingword.org/obs/jpg/1/en/360px/obs-en-38-02.jpg}}


ዬሱሲ ሉኩራ ገኘ ዾነይ ኬሊ ኬ ይኹዻ ኃኒዬ ይኹዻ ኣኺራ ቦ ማጋ ቢሮዋ ሉኩራ ገኘ። ና ኖኅ ዬል ቢሮ ዋኅ ና ቲዕ ቢሮዋ ቹርቺነነያ ኦጎሮ።ና ዬሱሲ ኮ ሉኩራ ገኘ ኣዎ ዩሪሳሌሞ። ና ኖኅ ይኹዻ ኦኩ ቫ ዙዋ ኣይኹዻ ቢቢዮ ና ሺግቲየ ቢሮዋ ካታልቻ ዬሱሴ ና ዬሱሲ ቫ ኣንቻ ኮሞሩ ዮግ ዙዋ ኣይኹዻይ ቢቢዮ ኮና ኢና ኬ ያሴሩ ዻቤ ጋዮ።


{{https://api.unfoldingword.org/obs/jpg/1/en/360px/obs-en-38-03.jpg}}

ና ዙዋ ካኺና ቢቢዮ ዮግ ኢዻነ ዙዋ ኣይዻይ ቢቢዮ።ና ኖኅ ይኹድ ኢዋ ቢሮ ኺርኮን ኮ ቶሞን። ና ኖኅ ቫዕ ኣንቻ ጃላዋ ቱሞኝ ቫዕ ቤ ዮጎ ዬሱሴይ ዮገሰና ይኹዻ ዮግ ሺግቲየይ ኃቢሮይኑ ሶኅ ኦኩ ላሚው ጎሪ ሴ ካማግተ ዬሱሲ ና ኖኅ ጆዋ ጎሪ ኮይ ና ኢሳነነ ኮ ዬሱሲ ና ካማገ።


{{https://api.unfoldingword.org/obs/jpg/1/en/360px/obs-en-38-04.jpg}}

ዬሱሲ ኮ ሉኩራ ገኘ ዮግ ኡሲይ ባሲጋ ዩሪሳሌሞ ና ዬሱሲ ኢዋ ቲላ ና ኦለሰ ቱሙ ና ሰሰ ኬ ኡሲየ ና ኖኅ ሰሰ ኬ ኃይና ኣ ኣቹጋ ናኑ ና ኧገቻኛኞ።

{{https://api.unfoldingword.org/obs/jpg/1/en/360px/obs-en-38-05.jpg}}


ና ቾዋነኅ ዬሱሲ ኢዋ ኢገያ ካማታ ና ኦለሰ ቱሙ ና ሰያ ኬ ኢሪየ ኃይገያ ኣኛዋ ጋኙ ኩቱመሰኒ ቢ ና ኦኆነያ ገረሲኞጋ ና ኧገቻኛኞ።

{{https://api.unfoldingword.org/obs/jpg/1/en/360px/obs-en-38-06.jpg}}


ኃኒዬ ዬሱሲ ዮገሰ ሉኩራ ገኘ ኬ ከርገና ኑይ ቶይ ዾነይ ታልቻኝ ዙዎ።ኃኒዬ ዮግ ሉኩራ ገኘ ኣሊ ከኆ ና ሴዻ ኬ ታ ኣ ነኅ። ና ዬሱሲ ሰያ ኬ ኣኺሪ ኻሊ ኪሾረሰን ቲላ ቱጎዬ። ና ኖኅ ዬሱሲ ውረው ኢዋ ቲላ ና ኣይነ ይኹዻ።

{{https://api.unfoldingword.org/obs/jpg/1/en/360px/obs-en-38-07.jpg}}


ና ይኹዻ ቫኩ ቲላ ና መነኂ ኦኩ ረኾ ና ቮኑ ቮዕ ቫ ዙዋ ኣይኹዻይ ቢቢዮ ና ኦኩ ና ዮገሰ ሎጋ ሴ ካማግተ ዬሱሲ። ና ኃኹሉኑ ባ ቤ ኣኮሮይ።


{{https://api.unfoldingword.org/obs/jpg/1/en/360px/obs-en-38-08.jpg}}


ና ዬሱሲ ኮ ሉኩራ ገኘ ቫጋ ቲላ ና ኣዎ ደረዘይተዬ። ና ሰያ ኬ ኢጌ ኻሊ ዻይኖ ዾታኞ ና ኺር ኢዎ መደርኒ ኻሊ ዻገ ዙው ና ኻሊ መደርኒ ኣሳነው። ና ሰያ ኬ ኃሎግታ ኣና ቤ ኮንና።

{{https://api.unfoldingword.org/obs/jpg/1/en/360px/obs-en-38-09.jpg}}


ና ኖኅ ቢቲሮሲ ሰያ ኬ ኹሊ ሉኩራ ጋኙ ዮግ ቮንሰይ ኣኜ ኃኮጎዮ። ኃኒ ኖኅ ዬሱሲ ያገሰ ቢቲሮሲ ና ሰሰ ኬ ኢጌ መነኂ ቫዕ ሴ ኪዋኅኆ ኺኑኅ ኻኅ ና ቫ ኣንቾ ሞዾሲ ኮሎኅ ቱሙ። ና ኢኜ ቢቲሮሲ የዋ ኣኒኝ ዻዻሊኝ ቺር ና ኢኜ ኻሊ ኢማጋኝ ቱጎ ከኂ ሲዝዚ ና ሉኮያ ኮ ሳባ ሮግቶ።


{{https://api.unfoldingword.org/obs/jpg/1/en/360px/obs-en-38-10.jpg}}

ና ኖኅ ቢቲሮሲ ሰያ ኬ ኣኜ ቮሪቲ ረሰ ዬሱሴዬ ኹሊ ካራ ኃኪማጌው ኻኅ። ና ኮገዬ ሉኩራ ገኘ ሴዻ ኃኃ ቾዋነኅ።

{{https://api.unfoldingword.org/obs/jpg/1/en/360px/obs-en-38-11.jpg}}

ና ውረው ዬሱሲ ኮ ሉኩራ ገኘ ኣዎ ቮይ ኬ ጌቴሲማኒ ና ኖኅ ዬሱሲ ዮገሰ ሉኩራ ገኘ ና ኮሎ ቱሙ ማይ ኪሎብ ሎኮ። ና ኖኅ ዬሱሲ ኦኩ ና ኦሉ ቱሙ ቪዕ ዾነነን።


{{https://api.unfoldingword.org/obs/jpg/1/en/360px/obs-en-38-12.jpg}}


ና ዬሱሲ ኦሉ ቱሙ ከኂ ሲዝዚ ና ሰያ ኬ ዳዳዬ ኹሊ ኦዋኔ ማይ ዾታኝ ሾላይ ና ገረሲና ዙዎኝ ኹሊ ጎሪ ኮዋነይ ኮና ኒኀዬ ኃሎግቱኑ ኬቴ ሎጋ ጉኙ ና ይርሱሲ ለለው ኃኅ ና ኦሉ ቱሙ ና ዼሪያ ዼሬ ተብተብ ኬ ኛዋ።


{{https://api.unfoldingword.org/obs/jpg/1/en/360px/obs-en-38-13.jpg}}


ዬሱሲ ኦሉ ቱሙ ና ኢገ ቫ ሉኩራ ገኘ ና ኮዬ ታዋ ዮግ ቱኂየ ና ሰሰ ኬ ኡኆሶ ከኦኅ? ቴሊ ቱኖ ኺራ ኣጃኚ ዙዎ ኣና።

{{https://api.unfoldingword.org/obs/jpg/1/en/360px/obs-en-38-14.jpg}}


ና ይኹጳ ኮ ኾሊሶዋ ኣይኹዻ ቢቢዮ ኮ ዙግቲ ቡ መሪ ሎናነ ዋራቺን ኮ ዶኀን ና ይኹዻ ኦኩ ና ኣሳ ዬሱሲ ና ኤሊው ና ሰሰ ኬ ቻሊን ኣይኬቴ ቫ ኑኑ ና ቾቦሱ። ና ኃቫ ኮቾቦሰ ዬሱሲ ኃ ቤ ኣ ሚሺሮይቲ ዙዋ ኣይኹዻይ። ና ኖኅ ዬሱሲ ሰሰ ይኹዻ ኬ ኢኜ ዾሎኝ ዙዎ ቾቦሶ።

{{https://api.unfoldingword.org/obs/jpg/1/en/360px/obs-en-38-15.jpg}}


ና ይኹጳ ኮ ኾሊሶዋ ኣይኹዻ ቢቢዮ ኮ ዙግቲ ቡ መሪ ሎናነ ዋራቺን ኮ ዶኀን ና ይኹዻ ኦኩ ና ኣሳ ዬሱሲ ና ኤሊው ና ሰሰ ኬ ቻሊን ኣይኬቴ ቫ ኑኑ ና ቾቦሱ። ና ኃቫ ኮቾቦሰ ዬሱሲ ኃ ቤ ኣ ሚሺሮይቲ ዙዋ ኣይኹዻይ። ና ኖኅ ዬሱሲ ሰሰ ይኹዻ ኬ ኢኜ ዾሎኝ ዙዎ ቾቦሶ።


//**ዋርካቲያ ሳና ቻልላ፡ማቴ፡26፡14-56 ኮ ማር 14፡10—50 ኮ ሉካ 22፡1—53 ኮ ዮሐ 12፡6—18፡1—11**//


