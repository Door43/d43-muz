====== 14. ዙዎ ሾላዸ ባዕ ኮ ኮሩ ======

{{https://api.unfoldingword.org/obs/jpg/1/en/360px/obs-en-14-01.jpg?direct&}}

ና ዉረዮ ኹላ ቱሙ ዮገሰና ዮግ ጎቶኛ ሴ ኮዾኅነ ኖኅ ኮ ሎጋ ቤ ቱመሰና ቤዬ ዮግ ዾቲ ኩቱላ ሲናይ ና አዎ ና ቱሙ ኢዻኑ ዮግ ባ ቤ ቱመሰና ቱሙይ ቢ ኬሌው ኬ ካናን ና ቤ ኃኹሉኑ ዙዎ ኢዻን ጎረዮ።

{{https://api.unfoldingword.org/obs/jpg/1/en/360px/obs-en-14-02.jpg?direct&}}

ቱሙ ኖኅ ቤ ቱመሰን ቢ ኢሳኪ ኮ አቢራም ኮ ያይኮብ ቫ ሴ ኻሌ ሴ አጀ ባ ካናኒ ኮ አሻሻ ገይ ኃኒዬ ቤ ሎም ዙግቲ ቫገ ኃባይኑ ኬልሊ ኬ ካናቲያ ና ኃዙግታ ዮግ ቱሙ ኃኺነው ና ኃየበዎ ናዮግ ዾኀ ቱመያና ኮ ቢቶሞ።

{{https://api.unfoldingword.org/obs/jpg/1/en/360px/obs-en-14-03.jpg?direct&}}

ና ቱሙ ሰሰ ዙዋ ኢሲራኤሊ ኬ “ኢጌ ኃመያ አዎ ና ቹጉ ኃዙግታ ካናቲያኃ ኃባ ና አዎ ና ቪታ ከይኛ ገይ ዾኀያ ቮይ ና ኮ ዮግ ኃጋሞ ና ኮ ዮ ቻሊኖ ኃኧልሎ ኹልሊ ተሎ ቻልሊኖዬ ኢጌ ኻሌ ዾኆ ቱመያና ገይና ዾታኞ አኜ”

{{https://api.unfoldingword.org/obs/jpg/1/en/360px/obs-en-14-04.jpg?direct&}}

ና ኖኅ ሙሴ ቢሮ ዙዋ ኢሲራኤሊ ካዉቾ ቪዕ ቪዕ ዾነ ዾነ ዙግቲ ኬ ቶሞን ኮ ራማን ና ካዎ ና ኮሮዶ ዙግታ ኧል ካናኖዬ ኮ ባዕ ና ካታጋ ዻዻሊና ነይ ኮ ሞዾሲሞዋ ነይ ና ኮኾዻይ ሳዕን።

{{https://api.unfoldingword.org/obs/jpg/1/en/360px/obs-en-14-05.jpg?direct&}}

ና ኃዙግታ ኬ ቶሞን ኮ ራማን ባሪ ኸይ ሮዳኃ አዎ ና ጎኞ ባዕና ኡኆ 40ና ኾዻ ና ሴዸሰ ዙዎ ኬ “ኖኅ ባዕ አ ቻልሊ ኻኅ ባዓ ቡዕ ላልና ከኖ ቻጋ ኃኒዬ ዮግ ዙዋ ባሪ ሮዲነነያ ኢጊ ኮ 10 ሴዻ ኬ “ኖኅ ኃካታማይኑ አ ዻዻሊ ኻኅ ና ኮ ዙዎ አ ቢቢ ኻኅ ና ኹልሊ ካዎ ና ኮንነዬ ዮግ ኻሌ ሞጋነየ ቮይ ኻኅ ሸሸ”

{{https://api.unfoldingword.org/obs/jpg/1/en/360px/obs-en-14-06.jpg?direct&}}

ና ዮግ ካለቢ ኮ ጆሶዋ ሴዻ ኬ “አሎጎ ቺር ዮግ ኃዙግቱኑ ካናኒኃ አ ቢቢና ታና አ ዾሮሲ ቺር ና ኃኒዬ ቱሙ ኖኅ ከል ኮ አጌ ካሪ ና ኮሞግቶ”

{{https://api.unfoldingword.org/obs/jpg/1/en/360px/obs-en-14-07.jpg?direct&}}

ና ዮግ ዙዎ ኃኒ ካለብ ኮ ጆሶዋ ኃኒ ኃሺገዮ ና ኡኚዸሰ ሙሴ ኮ አሮን ና ሴዸሰ ኬ “ቦርቶ ኢጌ ኃባ ገረኃ ኾኝቺዮ ከዮኅ? ቤ ኺን ቮይ ኖኅ ከተሊ ጊብሰዮ ኹኅ ቮይ ኻሌ ኮን ካማን ና ኤሮዋ ጋይ ኮ ሙጋያ ጋይ ከኸ ኬ ጋይማኛ ባ ኣና” ና ዙዎ ተኸነ ከበርታ ኺሪ ኃኒ ቻጊ ና ኪዻኝ ዮግ ጊብሰዮ ቾዋነኅ።

{{https://api.unfoldingword.org/obs/jpg/1/en/360px/obs-en-14-08.jpg?direct&}}

ና ቱሙ ኖኅ ሙኚ ኻኅ ና አይዎ ዱኅካ ቶዬ ና ሴያ ኬ “ናኬቫ ኢጌ ታማርታኞ አኜዬ ኢጌ ዻካካን ኻሌ ሾላነኖ ባ ኮ ኮሩ ና ዾቲና ካለብ ኮጆሶዋ ሶኅ ና ኢገያ ኃመያ ኦይኛ ኮ ኺርኮንኔ ኢጌ ኻሌ ረሳኖ ባዕ ኮ ኮሩ ቮዕይ ዻካካን ካሪ ና ባ ቤ ኩቱመሰኒ ቢ ኬ ካናን ኃቮንሶ”{{https://api.unfoldingword.org/obs/jpg/1/en/360px/obs-en-14-09.jpg?direct&}}

ና ኹላ ዙዎ ሺገያ ኃኃ ዮግ ኺኒሲ ቨልለ ና ኢብታ በራ ና ኣዎ ና ኮቶነ ኮ ዙዋ ካናኒ ና ኖኅ ሙሴ ሰሰ ዙዎ ና ካማኖ ኃኸይ ኬ ቫ ቱሙ ካሪ ኃኧልሎዬ ።

{{https://api.unfoldingword.org/obs/jpg/1/en/360px/obs-en-14-10.jpg?direct&}}

ና ኬ ቱሙ ኮ ዮግካሪ ኃኧልሎዬ ዮግ ዙግቲ መሪ ኮንና ቮይ ና ዉረዮ ዙዋ ኢሲራኤሊ ሚርተ ዉረዮ ባ ኮ ኮሩ ና ተሊ ኦይኛ 40።{{https://api.unfoldingword.org/obs/jpg/1/en/360px/obs-en-14-11.jpg?direct&}}

ና ኃኦይኛ ኮ 40ኃ ዙዋ ኢሲራኤሊ ሾላዸ ባዕ ኮ ኮሩ ና ኖኅ ቱሙ አጀ አኻ ቫጉኝ ቤ ኖ ቱሙ አጀ ላሳኛይ ኬልሊ ኬ “ማና” ናኃኹሉኑ ቤ ኖኅ ቱሙ ቨግ ሩሚኛ ገይ ኮ ቻኻ ገይ ና ኃሙጀሰዮ።{{https://api.unfoldingword.org/obs/jpg/1/en/360px/obs-en-14-12.jpg?direct&}}

ና ቱሙ ዹኖ ማ በዬ ና አይነ ዙዎ ና ኮ ኃዙግታ ኹልሊ ካጀ ማዕ በዬኃ ዮግ ኃኒ አሊሰነ ቱሙ ቺር ኮ ሙሴ ካሪ ኃኒዬ ቱሙ ኖኅ ቢ ቱማ ቤ ቱመሰና ያይኮብ ኮ አቢራም ኮ ኢሳኪ ኃኒ ኮዾቶ።

{{https://api.unfoldingword.org/obs/jpg/1/en/360px/obs-en-14-13.jpg?direct&}}

ና ኡኅኆ ኮንኖ ዙዎ ዻኩ ኹኝ ና ቱሙ ሰሰ ሙሴ ኬ “አለሰ በ ና ማ ኮቮንና” ና ኖኅ ሙሴ ሎጋ ዋ ዮገሰና ቱሙይ ኃኒ ኃቨኮ ና ዻኩ በ ከኂ ራማን ና ማ ቮንና ና ዙዎ ኢሪይየ ና ኃኒዬ ኖኅ ቱሙ ሙኘሰ ሙሴ ና ሰሰ ኬ “ኢኜ ኻሌ ባዕ ቤ ኩቱመሰኒ ቢ ኬ ካናን ኃቮንሴዮ”{{https://api.unfoldingword.org/obs/jpg/1/en/360px/obs-en-14-14.jpg?direct&}}

ና ኹላ ዙዎ ሾላነነያ ባ ኮ ኮሩ ና ዉረዮ ዙዎ ቤ ኦገሰነይ ኣቱሙ ዻካካን ዮግ ኤርታ ቮይ ና ቱሙ ኢዻኑ ዙዎ ካናኖ ና ኃኹሉኑ ኖኅ ሙሴ ቴ ኛጋሲ ኻኅ ና ቱሙ በራ ጆሶዋ ና ከያ ሙሴ ና ኻሌ ኪዻን ዙዎ ባ ካናኒ።

{{https://api.unfoldingword.org/obs/jpg/1/en/360px/obs-en-14-15.jpg?direct&}}

ና ቱሙ ኢዻኑ ሙሴ ኩቱል ቱንኖ ና ኮጎኝ ባ ኬ ካናን ካሪዮ ሶኅ ና ሙሴ ኤራ ቮይ ና ጆሶዋ ቴ ኺራ ቦ ዙዋ ኢሲራኤሊ ና ቤ ኖኅ ኺሪ ቻልሊ ኻኅ ኬ ቫ ኖኅ ቨግ ሎጋ ቱሞኝ ሸዕና የብ ቱሞዬ።

//የመጽሐፍ ቅዱስ ታሪክ፡- ከዘጸአት 16-17፤ ዘኍልቁ 10-14፤ 20፤ 27፤ ዘዳግም 34።//
